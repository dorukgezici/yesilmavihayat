---
source: Mollakalik
url: https://mollakalik.com/daha-anlamli-bir-hayat-yasamak-icin-42320383/
img: https://mollakalik.com/i.php?h=21H12i21M1221D1221M127521M121200x67521M1264e850fc4e3fe11dd09763ee.jpg&c=Destek%20Yay%C4%B1nlar%C4%B1
date: 2023-08-25T15:47:51.410Z
title: Daha anlamlı bir hayat yaşamak için
---
Meltem Soğuk Stropoli, Destek Yayınları’ndan çıkan kitabı ‘Yeşil Mavi Hayat-Ve 50 yaş’ta yaşamın değeri ve insan olmak üzerine hepimizin aklından geçen soruların yanıtlarını felsefe, edebiyat, psikoloji, bitkiler, hayvanlar, filmler ve şarkıların rehberliğinde arıyor. Her birimiz zaman zaman hayatın olağan akışı içinde sürüklendiğimiz hissine kapılırız ve kendimizi içinde bulunduğumuz döngüden çıkartabilmek için yaşamımızı sorgulamaya başlarız. Yaşadığımız hayata baktığımızda geçirdiğimiz zamanı şükranla ve sevgiyle anabilecek miyiz? Hiçbir canlıya zararımız dokunmadan yaşamayı başarabildik mi? İnsan olmak kavramının altını doldurduğumuz bir hayat mı bırakıyoruz geride? Bu hayattaki günlerimiz sayılı olduğuna göre, yaşamımızı daha anlamlı hale getirebilmemiz mümkün mü? Meltem Soğuk Stropoli ‘Yeşil Mavi Hayat’ta yaşamın değeri ve insan olmak üzerine hepimizin aklından geçen soruların yanıtlarını ararken Arthur Schopenhauer, Carl Gustav Jung, Engin Geçtan, Viktor E. Frankl, Wilhelm Schmid, Henry David Thoreau, Carl Sagan, Gündüz Vassaf ile Sokrates, Aristoteles, Epikür, Seneca, Farabi gibi Antik Yunan, Roma ve İslam filozoflarının fikirlerinden de yararlanıyor. Yolu felsefeden, edebiyattan, psikolojiden geçerken evrenin sonsuz olasılıkları, bitkiler, hayvanlar, dostlar, filmler, şarkılar yol arkadaşı oluyor.Meltem Soğuk Stropoli hakkında1972 yılında İstanbul’da doğan Meltem Soğuk Stropoli, Kadıköy Anadolu Lisesi ve İstanbul Üniversitesi Eczacılık Fakültesi’nden mezun oldu. İlaç endüstrisinde pazarlama alanında toplam 18 yıl boyunca Türkiye, İsviçre ve İrlanda’da yöneticilik görevlerinde bulundu, ayrıca altı yıl sahibi olduğu kreatif ajansın iki kurucu ortağından biri olarak yöneticilik görevini yürüttü. Uzun yıllar kurumsal hayatta -kendi tanımıyla- büyüme odaklı, öğütücü bir düzenin parçası olarak yer aldıktan sonra hayatının akışına farklı bir yön vermek istedi ve 2020 yılında yaşanan pandemi sırasında kurumsal hayatı bırakma kararı aldı. 2021 yılında, merkezi New York’ta bulunan Institute for Integrative Nutrition’da Bütünsel Beslenme Danışmanlığı ve Sağlık Koçluğu eğitimini tamamladı. Hayatta hiçbir yaşın öğrenmek ve kendini geliştirmek için geç olmadığına inanan Stropoli, bilinçli, iyi ve sağlıklı yaşama yolculuğuna 2022 yılında, merkezi Chicago’da bulunan Functional Medicine Coaching Academy’de Fonksiyonel Tıp Sağlık Koçluğu eğitimi ile devam etti. İsviçre’de yaşayan Stropoli, bireysel Sağlık Koçluğu yapıyor.